---
title: 'มหาวิทยาลัย(ไม่น่าจะ)สอนเรื่องเหล่านี้แน่ๆ'
date: '2019-06-12T20:00:00.000Z'
slug: university-dont-teach-you-this
featuredImage: './cover.jpg'
tags: ['Life Lesson', 'Graduations']
---

เทศกาลงานรับปริญญาก็เวียนมาอีกรอบแล้ว (และผ่านพ้นไปแล้ว)...Memories ในเฟสบุ๊คผมเองก็ขึ้นแจ้งเตือนว่าสองปีก่อนเป็นงานรับปริญญาของผมเองเหมือนกัน เลยมีโอกาสย้อนดูภาพเหล่านั้น ภาพทุกรูปนั้นเต็มไปด้วยรอยยิ้มและความสุขอย่างแท้จริงในช่วงเวลานั้น

เมื่อสองสามสัปดาห์ก่อนก็มีเวลาว่างไปหาน้องๆ ที่จบปีนี้ที่คณะวิศวฯ​ แม้ว่าจะห่างกันไปสองปี แต่บรรยากาศที่ได้เห็นก็คล้ายๆ เดิมเมื่อสองปีก่อนที่เป็นงานของเราเอง ทุกคนต่างมีรอยยิ้ม มีความสุข ทั้งบัณฑิต ทั้งเพื่อนบัณฑิต ทั้งญาติบัณฑิต

แต่น่าเสียดายว่าวันอื่นๆ ไม่ได้ไป มีทั้งไม่ว่าง และทั้งโดนไข้หวัดใหญ่ไปอีก นอนซมไปเป็นสัปดาห์ เลยไม่ได้ไปหาทั้งเพื่อน ทั้งน้องที่จบในปีนี้เลย

ก็เลยว่า เอาว่ะ ตัวไม่ได้ไป เอาบล็อกไปแทนละกัน

หวังว่าบล็อกนี้จะเปรียบเสมือนของขวัญวันรับปริญญาให้กับเพื่อนๆ น้องๆ ทุกคนที่จบในปีการศึกษานี้

(และก็แอบหวังว่า บล็อกนี้ก็น่าจะอ่านได้ทุกคนเหมือนๆ กัน)

โดยสไตล์การเขียนในเรื่องนี้อาจจะเปลี่ยนไปจากก่อนๆ (ก็อยากจะขอลองอะไรใหม่ๆ หน่อยนะ)

มันอาจจะมีความฟุ้งมากๆ เพราะนึกอะไรออกที่อยากส่งต่อ ก็จะเขียนๆ ไป

## Hard Skill

เราเรียนมหาลัยมา 4 ปี (บางคนก็ 5/6 ก็แล้วแต่ เรียนจบก็คือเรียนจบละกัน) เราก็ได้ความรู้ตามที่หลักสูตรมอบให้

ก็อาจได้ยินคำกล่าวกันบ่อยแล้วว่า

> "การเรียนสอนให้คนมีงานทำ กิจกรรมสอนให้คนทำงานเป็น"

หลังจากผมเองเรียนจบมาสองปี พอมานั่งคิดๆ ดูแล้ว จึงแบ่งแยกได้ว่า

**การเรียนในห้อง = Hard Skill**

**การทำกิจกรรม = People Skill**

---

Hard Skill มัน obvious อยู่แล้วว่าได้จากการเรียนในห้อง

เราเรียนเพื่อที่จะได้ความรู้ ทักษะวิชาชีพ เพื่อนำไปใช้ในการทำงาน

แต่ลองคิดดีๆ​ เลยนึกขึ้นได้ว่า ศาสตร์ที่เราเรียนในห้องเรียนตลอดสี่ปีนั้นเก่าแก่เหลือเกิน

แต่โลกทุกวันนี้มันหมุนไปไวมาก

อย่างผมเองเรียนภาคคอม ในระยะเวลาสองปี เครื่องมือใหม่ๆ ก็มีเยอะ ศาสตร์ใหม่ๆ ก็มีเยอะขึ้นมาก เทียบกับตอนจบใหม่ๆ คือผุดขึ้นมายังกะดอกเห็ด

หลายๆ คณะ หรือภาควิชาเองก็พยายามปรับตัวโลก แต่โลกมันดันหมุนไวกว่าภาคการศึกษา หมุนไวกว่าหลักสูตร

> ความยากของบัณฑิตสมัยนี้จึงไปตกอยู่ที่ **เรียนจบมา อาจจะไม่ได้ใช้ เพราะของมันเก่าแล้ว**

---

แต่ความเก่าก็ไม่ได้แค่ว่ามันเก่าหรือล้าสมัยเสมอไป

เพราะบางเรื่องเก่าก็จริง **แต่มันเป็นพื้นฐาน และเป็นรากฐานของทุกๆ อย่าง**

เช่นกฎ 3 ข้อของนิวตันถ้าคิดดีๆ อายุอานามรวมก็ 400 ปีได้แล้ว

แต่ทฤษฎีทั้งหลายที่ใช้ในทุกวันนี้​ก็ยังคงอยู่บนกฎ 3 ข้อของนิวตันอยู่ดี

เราจึงตระหนักในมุมนึงว่า

**ไอ้เรื่องที่ไม่ได้ใช้ บางทีมันก็แฝงตัวอยู่ในหลายๆ เรื่อง**

**ทำให้จึงรู้ว่า พื้นฐานนั้นจึงสำคัญมากๆ แม้ว่าโลกจะหมุนไปไวขนาดไหนก็ตาม**

เหมือนถ้าจะสร้างบ้าน เสาเข็มต้องแข็งแรง

Hard Skill จะแข็งแกร่งได้ พื้นฐานก็ต้องแข็งแรงเหมือนกัน

---

ทีนี้กลับมาเรื่องที่ว่า แล้วโลกวันนี้มันหมุนไปไวมากๆ

ศาสตร์ใหม่ๆ เรื่องใหม่ๆ มันเกิดขึ้นมาเยอะ

แล้วเราจะทำยังไงดี?

เรื่องนี้เอาจริงมีวิธีจัดการหลากหลายอย่าง

บ้างก็ว่าให้เริ่มที่ปลูกฝัง mindset ของการพัฒนาตัวเองตลอดเวลา

เพราะถ้าเรามี mindset ที่อยากเก่งตลอดเวลา

เราก็มักจะทำได้ทุกวิถีทางที่จะพัฒนาตัวเองให้เก่งตลอดเวลา

> ผมเองก็มี motto ส่วนตัวว่า **ผมในวันพรุ่งนี้ ต้องเก่งกว่าตัวผมในวันนี้ (อย่างน้อยนิดนึงก็ยังดี)**

---

ซึ่งการจะปลูกฝัง mindset นี้ได้นั้นก็ไม่ใช่ว่าอยู่ๆ มันก็จะมีเลย แล้วมันจะเห็นผลเลย

ของแบบนี้ต้องใช้เวลา และความสม่ำเสมอในการปลูกฝัง

และอีกปัจจัยที่ช่วยคือ environment ที่เราอยู่

หากเราอยู่ในที่ๆ มีแต่คนเก่งๆ มันก็ทำให้เราต้องพัฒนาตัวเองขึ้นไปอีก

ถ้าทำได้ **จงเอาตัวเองไปอยู่กับคนเก่งๆ**

**บางทีแค่ได้พูดคุยสนทนากับคนเก่งๆ มันก็เติมไฟในตัวเราอย่างน่าเหลือเชื่อ**

---

อีกส่วนที่สำคัญไม่แพ้กัน และได้กล่าวไปก่อนหน้าแล้วคือ People Skill

ซึ่งหลายๆ คนชอบเรียกว่า Soft Skill แต่สำหรับผม People Skill มันคือขั้นเหนือกว่าของ Soft Skill

ถ้ามี Soft Skill แล้วอยากโตต่อ ก็ต้องมี People Skill เนี่ยแหละ

อันแรกที่จะพูดถึงใน People Skill คือเรื่อง

## การสื่อสาร

**การสื่อสารนั้นคือ core สำคัญของชีวิต**

ไม่ใช่แค่ชีวิตการทำงานนะ ชีวิตเราเนี่ยแหละ

ลองคิดดูว่าถ้าเราบกพร่องเรื่องการสื่อสาร พูดอะไรไปเขาไม่เข้าใจเราเนี่ย

ชีวิตเราน่าจะลำบากขึ้นมากเลยนะ

ลำพังแค่จะสั่งข้าว ถ้าสื่อสารไม่รู้เรื่อง ก็ไม่ได้กินข้าวละ (อาจโดนป้าแม่ครัวเขวี้ยงตะหลิวใส่หน้าเป็นของแถม)

ดังนั้น การฝึกการสื่อสารให้มีประสิทธิภาพ จึงเป็นเรื่องที่ควรฝึกฝน และควรมีไว้ติดตัวเป็น passive skill

---

ผมเคยอ่านหนังสือเล่มนึงเกี่ยวกับการสื่อสาร ชื่อ...

จุดที่ชอบที่สุด และน่าจะเป็นแก่นสาระสำคัญของสิ่งที่หนังสือจะสื่อเลย ก็คือประโยคที่ว่า

> **การสื่อสาร ไม่ใช่เกมที่เราต้องเอาชนะ แต่มันคือเกมที่ทุกคนต้องร่วมมือกัน**

หลายๆ คนใช้การสื่อสาร เพื่อที่จะเอาชนะอย่างเอาเป็นเอาตาย

ทั้งๆ ที่ความจริง การสื่อสาร มันคือเกมที่เราต้อง co-operative ร่วมด้วยช่วยกัน หาคำตอบบางอย่างด้วยกัน

---

ลองยกตัวอย่าง scenario นึง

สมมติว่า นาย A มีปัญหาอย่างนึงในการทำงานที่เจออยู่ แล้วคิด solution มาแล้วเรียบร้อย เลยจะนำไปพูดคุยกับทั้งทีม เพื่อหาทางแก้ไขร่วมกัน

นาย A ก็เลยเล่าปัญหาที่เกิดขึ้น ทุกคนในทีมก็ agree ว่าปัญหานี้มันมีอยู่จริงๆ และควรแก้ไขเดี๋ยวนั้น นาย A ก็เลยเสนอ solution ที่เขาคิดไว้

แต่แล้วนาย B ก็เสนอ solution ขึ้นมาเหมือนกัน ก็เลยดีเบตพูดคุยกันว่าจะเอา solution ไหน

นาย A ก็เริ่มโน้มน้าวให้ทีมมาใช้วิธีที่ตนคิด แต่ไปๆ มาๆ เหมือนทีมจะรู้สึกว่าวิธีของนาย B มันเวิร์กกว่า

สักพักนาย A ก็เริ่มออกอาการ พยายามโน้มน้าวให้ใช้วิธีของตนต่อไป แต่คำพูดดูจะเริ่มรุนแรงขึ้นเรื่อยๆ

จนสุดท้ายทีมตัดสินใจว่าจะเอาวิธีของนาย B และนาย A ก็เกิดระเบิดลง เกรี้ยวกราดว่าทำไมไม่เอาวิธีการของตนกัน

---

scenario ด้านบน อ่านดูก็จะค่อนข้างสุดโต่งพอตัว

แต่ลองสังเกตดูว่า นาย A อยากจะเป็นคนที่*ชนะ* ในเกมการสื่อสาร เพราะนาย A วางเป้าไว้แต่แรกว่า solution ของตนนั้นจะต้องถูกนำไปใช้แน่นอน

แต่เรื่องดันเกิดไม่คาดฝันว่านาย B คิดวิธีออกมาที่ดีกว่าของนาย A ไหมก็ไม่รู้ แต่ทีมเห็นด้วยกับวิธีของนาย B

แทนที่นาย A จะรู้สึกดีที่มีความเห็นจากของคนอื่นมาด้วย และวิธีการของเขาคนนั้นอาจจะดีกว่าของตนด้วยซ้ำ แต่นาย A ก็ยังยืนกรานจะใช้ของตนเอง และยังอยากจะ*ชนะ* ในเกมการสื่อสารครั้งนี้

ผลก็คงไม่ต้องพูด ถ้าเกิดเหตุการณ์นี้จริง บรรยากาศในที่ทำงานคงคุกรุ่นพอสมควร

หากนาย A ปรับความคิดมามองว่า การสื่อสาร คือเกมการร่วมมือกัน ไม่ใช่เกมที่ตนเองต้องชนะ

บทสนทนาก็น่าจะเป็นไปอีกทางนึง

---

มีอีก key point นึงของการสื่อสารที่ได้เรียนรู้มาในสองปีที่ผ่านมานี้

นั่นคือ

> **มันไม่ใช่เรื่องผิด ที่เราจะนั่งคิดสักพัก แล้วค่อยตอบ**

ในการสนทนา หลายๆ คนมักจะตอบโต้บทสนทนาอย่างรวดเร็ว ถามอะไรมา ก็ตอบกลับไปอย่างไว

**แต่หลายๆ ครั้ง คำถามที่ถามมา มันก็ใช่ว่าจะตอบได้ในเสี้ยววินาที แต่เราดันตอบไปรวดเร็วซะอย่างนั้น**

บางทีเขาถามมาว่า "แบบนี้ทำได้ไหม" เราก็ดันอาจจะตอบไปอย่างรวดเร็วว่า "โอ้ยไม่ได้หรอกพี่" แต่พอเวลาผ่านไป คิดดูดีๆ อีกที ค้นพบว่า อ่าว ไอ้นี่มันงานง่ายกว่าที่คิดเยอะเลยนี่หว่า

หรือบางทีบทสนทนามีความตึงเครียดอย่างขีดสุด เราก็ดันตอบไปอย่างรวดเร็ว โดยอาจจะใช้คำที่ดูรุนแรงพอสมควร กลายเป็นเรื่องราวก็บานปลายไปอีก

วิธีการแก้ไข หากเจอเหตุการณ์ยังงี้ ให้ตอบง่ายๆ

**"ขอเวลาคิดแป๊ปนึงครับ"**

หรือถ้ารู้สึกว่า โจทย์มันยากจริง อาจใช้เวลาคิดนานมาก ก็อาจจะบอกไปว่า

"เดี๋ยวขอคิดแปปนึงนะพี่ อีกสัก 5 นาทีค่อยมาคุยกันใหม่ได้ไหม"

ผมเชื่อว่า 99.9999% ได้ยินคำตอบแบบนี้ ก็ต้องยอมให้เวลาคิดแหละครับ ไม่น่าจะมีคำตอบกลับมาประมาณว่า "จะเอาเดี๋ยวนี้ ขอคำตอบเลย"

(ถ้ามีจริงๆ ก็อาจต้องบอกว่า พี่ต้องรับความเสี่ยงกับคำตอบผมนะ หรือ ผมเตือนคุณแล้วนะ)

---

อีกโจทย์นึงที่หลายๆ คนน่าจะเจอกันบ่อยๆ คือ

**"จะสื่อสารกับคนนอกสายงานยังไงให้เขาเข้าใจ"**

เช่น

โปรแกรมเมอร์เขียนโค้ด จะอธิบายให้ฝั่ง business เข้าใจว่าที่ขอมาให้ทำ มันทำได้ยาก เพราะโค้ดเดิมมันต้องแก้เยอะ

วิศวกรโยธา จะคุยกับสถาปนิกยังไงให้เขาเข้าใจว่า ที่ดีไซน์มามันเป็นไปไม่ได้ในเชิงโครงสร้าง หรืองบน่าจะเกิน

อธิบายคำว่า Big Data Analytics ให้คนทั่วๆ ไปเข้าใจยังไงดี

และอื่นๆ อะไรประมาณนี้

เคล็ดที่ผมมักใช้ประจำคือ

> **พยายามเอาของในชีวิตจริงมาเชื่อมโยง + เลี่ยงศัพท์เทคนิคเยอะๆ**

เช่น ถ้าสมมติ ผมจะอธิบายคำว่า Big Data Analytics มาอธิบายคนทั่วๆ ไปฟัง ก็จะพูดประมาณว่า

"Big Data Analytics คือการเอาข้อมูลจำนวนมาก มาวิเคราะห์เพื่อหาอะไรบางอย่างที่นำมาใช้ประโยชน์ได้ เช่น ถ้าเรามีข้อมูลรายรับรายจ่ายส่วนตัวของเรา เราก็นำมันมาวิเคราะห์ได้ว่า เราได้เงินมาทั้งหมดกี่บาท และใข้จ่ายไปกี่บาทในเดือนนี้"

อีกวิธีที่จะช่วยได้ก็คือ 

> **คอยดู reaction จากคนฟัง**

เวลาเราพูด การดู reaction คนฟัง ก็ช่วยให้การสื่อสารมันลื่นขึ้นเยอะ ถ้าเราเห็นว่าเขาพยักหน้าเข้าใจ แสดงว่าเราทำได้ดีละ แต่ว่าถ้าเขาเริ่มทำหน้างงใส่ หรือเริ่มส่ายหัว ก็อาจต้องหยุดแล้วถามก่อนว่ายังตามทันอยู่ไหม ไม่เข้าใจอะไรหรือเปล่า ถ้าเขาบอกไม่เข้าใจ ก็อาจลองคิดคำอธิบายใหม่ หรือถ้าเขาบอกว่าเร็วไป อาจจะต้องพูดช้าลงนิดนึง

อย่าลืมว่า การสื่อสารมันคือการร่วมมือกัน เปล่าประโยชน์ถ้าเราพูดแพล่มๆ คนเดียวแล้วอีกฝั่งไม่เข้าใจ ไม่เป็นผลดีทั้งสองฝั่งแน่ๆ

---

ถัดจากเรื่องการสื่อสาร People Skill ต่อไปที่เราอยากจะนำเสนอก็คือ...


## Feedback

---

เม่งจื้อ (ปราชญ์ชาวจีนท่านนึง) ได้กล่าวไว้ว่า

> ปัญหาของคนเราคือมักจะทิ้งที่นาของตน<br />ไปช่วยถางทึ้งวัชพืชในที่นาของผู้อื่น<br/>ข้อเรียกร้องจากคนอื่นมักจะหนักหนา<br/>ในขณะที่ข้อเรียกร้องให้ตนรับผิดชอบมักจะเบาหวิว

หลายๆ คน มักจะใส่ใจแต่ความคิดของคนอื่น

จนเราลืมใส่ใจตัวเอง

**ลืมใส่ใจตัวเองว่าเราต้องการอะไรกันแน่**

บางทีเราก็ชอบฟังและทำตามคำกล่าวของคนอื่นๆ ว่าให้เป็นยังนู้นยังงี้สิ

ทั้งๆ ที่เราก็ไม่รู้ตัวเองด้วยซ้ำว่า

สิ่งที่เขาบอก มันใช่ตัวตนเราหรือเปล่า

บางทีก็เลยกลายเป็นฝืนตัวเอง

ท้ายสุดจึงนึกขึ้นมาได้มา

> **เป็นตัวของตัวเองนี่แหละ ดีที่สุดละ**

เราเอาพลังงานที่ต้องมาปรุงแต่งตัวเอง

ให้เป็นคนที่คนอื่นอยากให้เป็น

ไปทำอย่างอื่นที่มีประโยชน์ดีกว่า

---

แต่ในบางเรื่อง การใส่ใจความคิดของคนอื่นอาจเป็นเรื่องดี

**ความคิดเห็นหรือคำแนะนำของคนอื่น บางอันก็เป็นเรื่องดี**

**เพราะหลายครั้งเราก็ไม่รู้ตัวว่า เฮ้ย เราทำอันนี้พลาดไป**

เราเผลอพูดคำพูดแรงๆ ออกไป

เราเผลอใช้ emotional มากเกินไปในการทำงาน

พวกนี้บางทีเราก็ไม่รู้ตัวว่าเราเป็นอย่างนั้น

การได้ feedback มาในบางครั้งจึงล้ำค่ามาก

---

พูดถึงเรื่อง feedback ก็เลยนึกได้ว่า

ใน Facebook มีวัฒนธรรมองค์กรอย่างนึง ที่เรียกว่า

> **"Give a feedback"**

ที่ Facebook เวลาทำงาน หากเกิดปัญหาอะไร แล้วอยากจะ feedback เราก็สามารถทำได้ทันที

และ**การให้ feedback นี้ ไม่ใช่ว่าข้างบนให้ข้างล่าง (เจ้านายให้ลูกน้อง) อย่างเดียวนะ แต่มันคือรอบด้าน**

นั่นหมายความว่า **เราเองก็สามารถให้ feedback กับหัวหน้า หรือกับเพื่อนร่วมทีมก็ได้**

---

ระบบนี้ฟังดูดี แต่การ execute มันขึ้นมาไม่ได้ง่ายเลย

**เพราะมันไม่ใช่ทุกคนที่ให้ constructive feedback กับเราได้ บางทีการให้ feedback อาจจะได้คำด่ามาแทน**

และโดยเฉพาะด้วย culture ของคนไทย มักไม่กล้าพูดอะไรตรงๆ

การพูดตรงๆ หลายครั้งจึงถูกตราหน้าว่าพูดรุนแรงเกินไป

ทั้งๆ ที่เรื่องที่พูดอาจจะไม่ได้รุนแรงเลย

ในบริษัทหลายๆ แห่ง ที่อยากเอา culture แบบ Facebook อันนี้มา adopt จึงเจอโจทย์สำคัญโจทย์หนึ่ง่า

**ทำยังไงถึงจะให้ทุกคนสร้าง constructive feedback ขึ้นมาได้?**

ในมุมมองผมนั้น วิธีการก็คือ

> ให้ **feedback base on fact**

คุยกันบนข้อเท็จจริง ใช้อารมณ์ให้น้อยลง

**และที่สำคัญคือ ให้เกียรติกันละกัน**

โดยเฉพาะภายใต้ culture ของคนไทยที่ไม่ชอบการพูดแบบตรงๆ

การให้เกียรติกันจึงเป็นเกราะกำบังที่ดีทั้งตัวคนได้รับ feedback และคนให้ feedback

มีอีกวิธีที่นิยมใช้กัน คือ **หากเราอยากจะ feedback เชิงชื่นชม ให้ใช้วิธีการ recognized กับทุกๆ คนให้รับรู้**

**แต่ถ้าเป็น feedback เชิงปรับปรุง ให้ใช้วิธีการทำ 1:1 meeting**

---

## ช่างแม่ง

ในช่วงชีวิตที่ยากลำบาก หรือเจอเรื่องที่คิดไม่ตก พอเราไปขอคำปรึกษาจากพ่อแม่ จากเพื่อน จากพี่ จากน้อง จากใครๆ ก็แล้วแต่ บางครั้งเราก็จะได้คำตอบกลับมาว่า

**"อย่าคิดมาก เดี๋ยวมันก็ผ่านไปได้"**

แต่ความเป็นจริงแล้ว การที่ให้ตัวเราบอกว่าให้หยุดคิดมาก

มันคือการคิดมากแบบนึง

อีกเรื่องที่น่าจะเรียนรู้

**คือการที่เราควรจะรู้ตัวว่า เมื่อไหร่ "ควรหยุดคิด"**

หลายคนมักรู้วิธีการ

แต่มักทำไม่ได้

มันก็ไม่แปลก

เพราะเราเองก็ยังทำได้บ้าง ไม่ได้บ้าง

แล้วแต่ว่าเป็นเรื่องไหน

> เขาว่ากันว่าเรื่องที่หยุดคิดได้ยากที่สุด คือเรื่องความรัก ความสัมพันธ์ และครอบครัว ซึ่งก็น่าจะจริง

---

ถ้าถาม tip ส่วนตัวของการพยายามหยุดคิด หรือเลิกคิดมาก

ผมมีให้คำนึง

> **ช่างแม่ง**

เอาจริงๆ มนุษย์ทุกคนมีความอยากจะตะโกน "ช่างแม่ง" อยู่ในตัวอยู่แล้วกันทุกคน

**เพียงแต่ความยากของคำว่า "ช่างแม่ง" คือการใช้ให้ถูกที่ ถูกเวลา**

ใช้เยอะเกิน คุณก็อาจจะกลายเป็นคนขวางโลก อะไรๆ ก็ช่างแม่ง ช่างแม่งไปกับทุกเรื่อง

ใช้น้อยไป มันก็อาจจะ backfire กลับมาหาเรา กลายเป็นคนที่แบกรับทุกอย่างบนโลก ไว้ที่บ่าเล็กๆ ทั้งสองข้างของเรา

หลายครั้งความรู้สึกเวลาที่คิดมาก หรือเจออะไรที่คิดไม่ตก

**การโพล่งในใจ หรือตะโกนแหกปากออกมาว่า "ช่างแม่งเหอะ" ก็กลายเป็นยาวิเศษอย่างน่าเหลือเชื่อ**

ผมรู้สึกว่าในชีวิตมีบางช่วงที่เป็นแบบนั้นจริงๆ

คิดเรื่องบางเรื่องอยู่นานมาก แล้วเราก็ระลึกได้ว่า เรากำลังวนกับเรื่องนี้อยู่มานานละ

ละก็ไม่มีท่าทีว่าจะทำอะไรให้ดีขึ้น

และก็ enlightment มาได้ว่า

> "คิดให้ตายไง แม่งก็ทำอะไรกับมันไม่ได้อยู่ดี ก็ช่างแม่งเหอะ"

ดังนั้นการช่างแม่ง จึงเป็นศาสตร์และศิลป์รูปแบบนึงดีๆ นี่เอง

---

