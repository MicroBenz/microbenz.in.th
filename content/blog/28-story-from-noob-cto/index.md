---
title: 'CTO ='
date: '2021-11-18T15:27:00.000Z'
slug: story-from-noob-cto
featuredImage: './cover.jpg'
tags: ['Life Lesson', 'Story']
---

## Set Space กันก่อนอ่าน
- พอเป็นเรื่องเล่าชีวิตตัวเอง คุณไม่มีความจำเป็นต้อง**เชื่อ**ทุกอย่างที่ผมทำ รวมถึงทำตามแบบที่ผมทำ ทุกอย่างที่ผมเล่าเป็นสิ่งที่ผมพบเจอ การจัดการต่างๆ หรือการตัดสินใจหลายอัน หรือทัศนคติที่ผมเล่าให้ฟัง ก็ล้วนมากจากตัวผมทั้งนั้น
- จุดประสงค์บล็อกนี้ คืออยากจะเล่าเรื่องตัวเองแหละ และเก็บบันทึกไว้เป็นของแถม
- อ๋อ อีกอย่าง ไม่ได้เขียนบล็อกมาแรมปีแล้ว อย่าคาดหวังภาษาเขียนที่เหมือนแต่ก่อน 555555 หรือถ้าเหมือนเดิมก็จะรู้สึกดีใจ

## มาเป็น CTO ได้ยังไง?

> เป็นจุดที่เราเองก็ไม่ได้คิดมาก่อน

ก่อนช่วง COVID ระบาดในปีก่อน ช่วงนั้นผมยังเป็น Tech Lead อยู่ที่ TakeMeTour บริษัทกำลังไปได้ด้วยดี ยอดกำลังมา จนกระทั่ง COVID ระบาด และ business หลักของเราคือการท่องเที่ยว ไม่แปลกใจว่าถ้าต้องถามว่าสภาพบริษัทเป็นยังไง

**รายได้เหลือ 0...มีเงินสดเหลืออีกแค่สองเดือน**

เราจะทำกันยังไงดี

มาตรการแรกสุดที่เราคิดได้ ก็คือรัดเข็มขัด / ลดเงินเดือนพนักงาน ลดวันทำงานพนักงานบางคน / เริ่ม Work From Home / บางคนก็ต้องแยกทางกัน

พอรัดเข็มขัด เราก็มาคิดกันว่า แล้วเราจะทำอะไรกันล่ะ ถ้าเรายัง bet ใน Travel เราก็ต้องคาดหวังว่ามันจะกลับมาไว COVID จะระบาดน้อยลง และเรามีเงินสดพอจะไปถึงฝั่งนั้น

เราลองๆ คิดแล้ว ไม่น่ารอด โอกาส COVID กลับมาน้อยลงเต็มที วัคซีนก็ต้องมีถึงจะรอด แล้วแถมกว่าจะ recover จนทั่วโลก ก็คงไม่ง่าย

เราเลยตัดสินใจตายเอาดาบหน้า **มีอะไรก็ทำ** ด้วยความที่เรามีทีมเทค เราก็เลย convert function ทีมเทค มารับงานเขามาทำ งานมา งานจบ เงินมา

ในขาเดียวกัน เรายังมีเงินก้อนสุดท้ายมาจาก investor มาทำโปรเจคนึง ชื่อ [LocalFarm](https://www.takemetour.com/localfarm) 

ในอีกขานึง เราเห็นโอกาสทางธุรกิจอันใหม่ ในช่วงนั้น PDPA เป็นประเด็นที่กำลังจะมา เพราะกำลังจะถูกบังคับใช้ ละเราเห็น pain point บางอย่างของธุรกิจระดับ SME ที่ยังงงๆ ว่า PDPA คืออะไร และฉันต้องมีอะไร ครั้นจะไปจ้าง Law Firm แพงๆ ก็ไม่มีเงินอีก

เราเลยใช้เวลาประมาณ 2 สัปดาห์กว่าๆ ทำและ Launch Product ใหม่ [EasyPDPA](https://www.easypdpa.com/) เพื่อคาดหวังว่าจะเป็นแหล่งเงินใหม่ เป็นความหวังใหม่

ในช่วงนั้น ทุกคน WFH ทุกอย่างมันยากขึ้น จากสถานการณ์เดิมมันก็ยากอยู่แล้ว แต่ยังโชคดี ที่ทีมมี spirit แรงกล้า พากันเข็นโปรเจคต่างๆ จนออกมาได้ ใน timeline ที่ก็มีความ tense และหลายๆ อย่างก็แข่งกับเวลาพอสมควร

จนพอจุดนึง เราเริ่มลืมตาอ้าปาก เราเริ่มเห็นอะไรบางอย่าง

**เอ๊ะ เอาจริงๆ เราแม่งไม่จำเป็นต้องทำแต่ Travel Tech ก็ได้**

เลยเป็นไอเดียใหม่ ที่จะพาทีม และพาตัวเราเอง ไปสู่ทิศทางใหม่ และความท้าทายใหม่ๆ

ผมได้โอกาสมาเป็น CTO ในบริษัทใหม่ ใน entity ใหม่ ใน business ใหม่ โดยมีทีมงานชุดเดิมจาก TakeMeTour โดยที่ตัวเองยังงงๆ เพราะมันเป็น timing ที่เราไม่เคยคิดมาก่อน

*อายุ 25 เนี่ยนะ / CTO แม่งต้องทำอะไรวะ / แล้วกูต้องทำอะไรกันแน่วะ*

คือภาพที่มองว่า กูจะเป็น CTO เนี่ย เอาจริงยังไม่เคยอยู่ในหัวด้วยซ้ำ แม้ว่าจะอายุ 30++ ก็ยังไม่มีภาพนี้ในหัวเลย

ในวันนั้นยังงงระดับที่ว่า นี่แม่งคือ offer CTO role เหรอวะ

แต่ด้วยความที่ว่ามันก็เป็นโอกาสที่เรามองว่าก็ดี ได้เติบโตไปอีกขั้น เราก็ตัดสินใจรับมัน

เลยเกิดมาเป็น [Orange Cap Innovative](https://www.orangecapinnovative.com/) โดยมี Business ใหม่ คือเราทำตัวเป็น Venture Builder ที่ทั้งคอยปั้น Business ใหม่ ให้เราเอง หรือกับลูกค้าเอง / หาก Venture Builder ไม่ใช่ทางเลือกที่ลูกค้าอยากได้ เราก็ offer ในแง่มุมอื่น เช่น แค่ Tech Development ทำแต่ส่วน Technology ตามสั่งได้ หรือแค่ Marketing ที่ทำได้ตั้งแต่ขั้น Strategy ไปจน Execute มันออกมา

เรายังไม่อยากมองว่า เราเป็น Software House และจะไม่มีทางเป็น Software House เพราะเรายังอยากคง spirit แห่งการทำ Startup โดยยังเปิดโอกาสให้ตัวเองเป็น Venture Builder ทำ Product ของตัวเอง หากมีไอเดีย มีโอกาส เราก็พร้อมไปลุยในสิ่งนั้น

## หน้ามือเป็นหลังตีน (หรือมันหลังตีนเป็นหน้ามือนะ)

ในวันแรกๆ ที่ official เป็น Orange Cap Innovative (ขออนุญาตย่อเป็น OCI เพราะยาวมาก 55) ชีวิตก็ยังดำเนินต่อปกติ ไม่ได้มีอะไรแปลกใหม่มากขนาดนั้น และเอาจริงๆ พอย้อนคิดไปจนปี 2020 ก็ยังไม่ได้รู้สึกว่าชีวิตเปลี่ยนไปมากขนาดนั้น

แต่พอมาปีนี้ หลายอย่างเริ่มชัดเจนว่า เราเองแม่งก็เปลี่ยนไปเยอะมาก ตัวตนเราในวันแรก มาจนวันนี้ มีหลายอย่างที่เหมือนเดิม มีหลายอย่างที่เปลี่ยนไปเยอะ เหมือนคนผ่านศึกสงครามชีวิตมาก็ไม่ค่อยจะผิดทีเดียว

## 4 --> 11

ปี 2021 เราสเกลทีมกันหนักมาก ไม่ใช่แค่ทีมเทค แต่เป็นทุกทีม ทั้งทีม Marketing / Product / UX เราหาคน ขยายทีม ขยายจนที่ออฟฟิศเดิมก็ไม่พอ ต้องหาออฟฟิศใหม่

เลข 4 มา 11 ที่เขียนไว้ข้างต้น คือเฉพาะทีมเทค ที่ผมเป็นคนดูแลตรงๆ

ถ้ามองด้วย % ก็คือ double ขึ้นมาสองเท่ากว่าๆ ในปีนี้

หลายคนที่เคยผ่านเรื่องราวการสเกลคนมาก็จะพอรู้ว่า การสเกลคนนั้นมีความท้าทายอยู่ ทั้งในเรื่องของการสเกลคนเข้ามาให้ถูกจังหวะ หากสเกลตอนนั้นมากไป คนก็จะเกิน แต่ถ้าสเกลไม่ทัน คนก็จะขาด งานก็จะโหลดหนักพอสมควรกับคนที่มีในปัจจุบัน

ถ้าเรามองในทางทฤษฎี นี่ก็เป็นเรื่องที่ make sense เข้าใจได้ และคาดว่าหลายตำราก็คงเล่าประมาณนี้

แต่สำหรับผมแล้วการสเกล ยังมีประเด็นแอบแฝงเยอะมากที่เจอ และนี่ก็เป็นเรื่องที่ผมเจอมา

เรื่องแรกที่เจอคือเรื่อง **CTO Effect กับการวางตัว**

เดิมที่ 4 คนนั้นเราค่อนข้างสนิทกันพอสมควร การได้ตำแหน่ง Tech Lead มาตั้งแต่สมัย TakeMeTour เองถ้าย้อนเล่าสั้นๆ มันก็เกิดจากความบังเอิญไม่คาดคิดเหมือนกัน ทำให้แนวทาง และวิธีการ Lead ของผม จะไม่ค่อยมีการแบ่ง layer มากว่ากูเป็น Tech Lead ยูเป็นลูกน้องทีมผม การทำงานร่วมกันกับทีม จึงมีความรู้สึกไม่ค่อยเกร็ง เพราะเราวางตัวว่า เราไม่่ได้เป็น Boss เราพลาดอะไร เราตัดสินอะไรไม่ดี พูดได้ตลอด

ผมมักบอกกับพี่ และน้อง 3 คนที่เหลือว่า ถ้ามีอะไรแปลกประหลาดจากผม อย่ารีรอที่จะท้วง อย่ารีรอที่จะมาบอก ผมพร้อมจะคุยและ discuss ตลอด

ฟีลการทำงานของเรา 4 คน จึงอารมณ์ว่า *มีอะไรมา กูก็นั่งทำกับมึงเนี่ยแหละ / มีอะไรก็ลุยไปด้วยกัน / มีอะไรกูก็ช่วยเหลือกันกับทีม / อยากได้ support อะไรบอก เดี๋ยวจัดให้*

จนกระทั่งพอเราขยายจาก 4 เป็น 8 (ฟังไม่ผิดครับ 8) CTO Effect จึงเริ่มจะก่อตัว เพราะในแว้บแรก เขาจะมองเราว่า เราเป็น CTO เวลาทำอะไร มันก็ต้องเกร็งๆ กันบ้างแหละ และยิ่งเขายังไม่รู้นิสัยและสันดานผม ก็ไม่แปลกว่าจะต้องเกร็งๆ กันทุกคน

วันแรกทุกๆ คนก็เริ่มคำบทสนทนาลงท้ายด้วยครับ กันเต็มไปหมด ซึ่งก็ไม่แปลก น้องก็ยกมือไหว้ ก็ไม่แปลก ไม่มีอะไรแปลกทั้งนั้น

แต่ผมคิดแค่ว่า กูเป็น CTO ...**แล้วไงนะ? CTO ก็คนปะนะ CTO ก็ทำถูกได้ ทำผิดได้ปะนะ**

และยิ่งพอเราเห็นว่า การเป็น CTO มันก่อ Effect ได้ในระดับที่ว่า หากเราชี้นิ้วสั่งอะไรไป คนมันก็ทำตามแน่ๆ เพราะก็ด้วยตำแหน่งอะ มันก็ไม่แปลก แม้ว่าคำสั่งชี้นิ้วนั้นมันอาจจะโง่เง่าก็ตาม

แต่ผมก็ไม่อยากเอาตัวผม ไปสู่จุดนั้น ผมเลยจะมีคีย์เวิร์ดนึงเสมอ ที่ผมจะพูดย้ำทุกครั้งเวลาผมมีโอกาส โดยเฉพาะกับคนมาใหม่ หรือในช่วงเวลาก่อนจะ 1-1 ของคนมาใหม่ทุกคนว่า

> **ผมอยากให้สลายภาพว่า ผมเป็น CTO ผมเป็นเจ้านายคุณ แล้วเรามาคุยกันด้วยภาพเราเป็นเพื่อนมนุษย์สองคนคุยกันด้วยความเคารพต่อกันเถอะ**

จะเวิร์กไม่เวิร์ก ผมก็ไม่รู้นะ แต่ผมมองว่า การที่ผมเผยการ์ดสลายตัวตนไป อย่างน้อยก็อาจทำให้คู่สนทนาที่เป็นลูกทีมมีความเกร็งน้อยลง ละเขาจะกล้าพูดมากขึ้น กล้ามา discuss มากขึ้น กล้ามาคุยมากขึ้น

ผมไม่อยากเห็นภาพตัวเองว่า ผมเป็น CTO ได้ เพราะกู superior กว่ามึง เพราะกูมีอำนาจกว่ามึง จะชี้นิ้วให้ไปทำอะไรก็ทำ

ผมอยากได้คนที่คอยเป็นกระจกส่อง และเตือนผมว่า ไอ้ที่มึงชี้นิ้วเนี้ย มันเหี้ยอะไรของมึง มาแหกตาดูนี่ แล้วมานั่งคุยกันเหอะ

และนอกเหนือจากพูดคุยกันเรื่องงาน เรื่องส่วนตัว ผมเองก็อยากรับฟัง ถ้าเขาพร้อมจะเล่าให้ฟัง ผมก็ฟัง เพราะผมว่าชีวิตเราแม่งมีมิติเหนือกว่าการทำงานเยอะ

เขียนมายืดยาว หลายคนอาจจับความไม่ได้ ต้องขออภัย 555 แต่ถ้าให้บอกสั้นๆ คือการมีตำแหน่งที่เยอะ มันก็มาพร้อมกับ effect บางอย่างที่ตามมา เราก็ต้องหาวิธีรับมือมัน (รวมถึงวิธีที่จะ "embrace" โอบรับมันด้วยว่า มันเป็นยังงี้แหละ เราจะไปทำอะไรได้นะ)

เรื่องต่อมาที่เจอคือเรื่อง **Team Knowledge**

เดิมที 4 คนแรกเราเป็น Full-stack กันทุกคน เวลาทำงานเป็นโปรเจคไหน ฟีเจอร์ไหน มันจะมองขาดพอตัว เพราะมันจบงานได้ในคนเดียว หมดปัญหาการที่หน้าบ้านกับหลังบ้านคุยกัน เพราะมันคนเดียวกัน

แต่พอเราขยายมา เราได้ Full-stack มาคนนึง Back-end 2 คน Front-end คนนึง เราเริ่มเห็นปัญหาที่เราไม่เคยเจอกันมาก่อนแล้ว เช่น Back-end ทำหลังบ้านมาแล้ว ไม่แน่ใจว่าจะใช้วิธีไหนส่ง API Spec ไปดี คิดอะไรไม่ออก ก็ export Postman ไปก่อน ให้คนหน้าบ้านไปเปิดดู จนเรามาเจอ Swagger ที่โลกมันก็มีมานานแล้ว ไม่ได้ใหม่เลย แต่เราเพิ่งเห็นประโยชน์มัน

หรืออย่างพอมีโปรเจคใหม่มา ที่ต้องทำแอพมือถือ เราเริ่มเลือกจะใช้ Flutter ด้วยความโคตรห้าวส่วนตัวล้วนๆ ทั้งๆ ที่ React Native มันก็มีอะนะ ทีมไม่เคยเขียนกันมา ก็ต้องเรียนรู้กัน และคนที่ได้ความรู้ Flutter มา มันก็เป็นคนที่ทำโปรเจคนั้นๆ ไม่ใช่ทุกคน อาจจะแค่ 2 คนจาก 8 คน

ทำให้ผมเริ่มเห็นแล้วว่า พอพูดถึง workload ทีมเทคปัจจุบัน จะบอกได้ไม่เต็มปากว่าเรามี 8 คนเต็ม หากโปรเจคนั้นเป็นงานทำแอพ จริงๆ เราจะมี workload 2 คนเท่านั้น

และอีกปัญหาที่เจอจังๆ และหนักพอตัว คือ **ไม่รู้จะไปปรึกษาใคร / ไม่รู้ว่าไอ้ที่ทำแบบนี้มันดีไม่ดี**

คือถ้าเป็นใน domain expert ดั้งเดิมเราแต่แรก เช่น React / Node.js สมาชิกใหม่จะสามารถหาคนช่วยได้ง่ายดายมาก เพราะทุกคน รวมถึงส่วนมากแม่งทำเป็นหมด

แต่พอคนทำ Flutter ทำๆ ไป แล้วพบว่า เอ๊ะ ไอ้นี่มันทำยังไงฟะ หรือ เอ๊ะ ไอ้แบบนี้มันโอเคไหมนะ บางทีเขาก็หาคนจะมาช่วยได้ยาก ก็ต้องเป็นคนที่เคยทำ Flutter มาก่อน ในหลายครั้งก็ต้องยกมาถามผมด้วย ซึ่งตอบได้ไม่ได้ ก็อยู่ที่ว่าคำถามมัน deep ขนาดไหน บางทีพอมันลึกของภาษาหรือ Framework มากๆ ก็จะตอบไม่ได้ แต่จะไปตอบเชิง concept แทนว่าควรไปหาอะไรเป็น keyword ต่อ

แต่ภายใต้เรื่องสุดปวดหัวนี้ ก็มี opportunity ดีๆ แอบแฝงเหมือนกันนะ เช่น Knowledge ของเราและทีมขยายขึ้น เก่งขึ้น จากเดิมเราจะหลีกเลี่ยงการทำแอพมือถือ จนตอนนี้ก็มั่นใจมากขึ้นมาก รู้จุดดีจุดเสียของการทำแอพกับเว็บ ทำให้เรามีตัวเลือกไปให้ลูกค้า weight การตัดสินใจต่างๆ ได้ดีขึ้น

จริงๆ มีเรื่องที่สามด้วยคือ เรื่อง **Fatigue**

ในช่วงปีผ่านมา เราก็เจอเหตุการณ์ COVID อยู่ แม้สถานการณ์บริษัทมันก็ไปได้ดีขึ้นมากแล้ว รอดตายแล้ว มีโอกาสต่างๆ เริ่มเข้ามาก็จริง แต่เราก็ยังคง WFH กันเรื่อยๆ และนานเหมือนกัน

สิ่งที่เริ่มเจอคือ หลายๆ คนเริ่มมีความรู้สึกว่า อยากหยุดนะ แต่ก็ไม่รู้จะหยุดไปทำอะไร (แม้ผมจะไปบอกว่า ก็หยุดไปเถอะ แต่ก็เข้าใจได้ หยุดไปอยู่บ้านเฉยๆ ทั้งๆ ที่ปกติแม่งก็ WFH แม่งก็เหมือนไม่ค่อยหยุดจริงๆ แหละ)

ไปประกอบกับว่า กับบางคนงานที่เขาถือ มันหนักหน่วงมาก จนแทบไม่มีเวลาหายใจเลย พอจบโปรเจค บางทีก็ยังไม่ได้โล่งใจขนาดนั้น

เรื่องนี้จริงๆ มันมีหลายแง่มุมที่ผมเองก็ยังหาคำตอบ และทางออกอยู่เหมือนกัน เพราะอย่าว่าแต่ทีมเหนื่อยเลย บางทีก็กูเองเนี่ยแหละเหนื่อยแท้

อย่างประเด็นที่หลายคนงานโหลด ผมก็อาจใช้วิธีว่า ลองหาคนเข้าไปช่วยไหม ลองเสนอให้เขาไปคายตะขาบต่อดู หรือแม้แต่ว่า พอโปรเจคจบแล้ว ผมจะยอมและคาดหวังว่า productivity เขาลดลงได้บ้างในช่วงนั้น ให้เขาได้พักบ้าง (และก็แถมไปพร่ำบอกว่า หยุดเลยเพ่ หยุดเหอะ no worry)

## พอมันมีคนใช้ แล้วชื่นใจขึ้น

อีกอันที่เจอกันเยอะมาก กับงานลักษณะที่เราทำอยู่ทุกวันนี้ คือในช่วงที่เรา Development Product / Project ด้วย timeline ด้วย condition อะไรต่างๆ เอย มันมีความกดดันไหม มันมีแหละ

แต่ด้วยความที่ เราสอนทีมเทคว่า การทำ Project หรือ Product อะไรที่เราถืออยู่เนี่ย เราอยากให้ใส่ไอเดีย ความคิดของเราให้เต็มที่

ผมไม่เคยมานั่งเขียนสเปคเลยว่า ไอ้ API เส้นนี้มันต้องจัดการอะไรบ้าง หรือหน้าบ้านมันต้องมีอะไรที่คำนึงถึงบ้าง

ทีมเทคของเราถูกสอนว่า เวลาทำอะไร ให้ลองนึกถึง user ให้ลองนึกถึงคนใช้ ให้ลองมาตั้งคำถามว่า เอ๊ะ ไอ้นี่มันยังเมกเซ้นอยู่เหรอนะ ละเอาไปคุยกับ PM หรือแม้แต่ UX/UI ได้เลย

แต่พอเป็นแบบนี้ บางทีมันเหมือนเราถูกผูกมัดให้กึ่งๆ อิน กับโปรเจคนั้นๆ จนบางทีพอเราทำๆ ไป บางทีมันก็เห็นความมืด กลัวว่าแอพแม่งจะไม่มีคนใช้ กลัวว่างานที่เราทำมันจะถูกเททิ้ง

แต่พอ Project / Product Launch เราก็โล่งใจไปเปราะ อย่างน้อยมันก็เสร็จทันละวะ อย่างน้อยลูกค้าก็ไม่ด่าเราละว่ะ

มีขรุขระไหม มี ก็โดน feedback มาแหละ มี เราก็ต้องรับกรรมไป เพราะเราก็เป็นคนทำมานี่แหละ บางอันก็เถียงไม่ได้จริงว่าไม่อยู่ในสิ่งที่คุยกันไว้

จนกระทั่งวันนึง เราไปรู้ว่า โปรดักที่เราทำ มี user เพิ่มมากขึ้นเรื่อยๆ

คนเริ่มชมแอพที่เราทำมากขึ้น

แอพเริ่มติด Top Trending ใน App Store

จากที่ตอนเราทำเราก็มีความกังวล มีความกลัว มีความเครียดสะสม กลัวมันออกมาไม่ดี

พอมันออกมาดี มีคนใช้ เราก็เริ่มมองปัญหาเปลี่ยนไป

เราเริ่มมองปัญหาเป็นความท้าทาย เป็น challenge ที่เราอยากก้าวข้ามไป

เราเริ่มรู้สึกว่า เออ ไอ้งานนี้แม่งสนุกมากขึ้นว่ะ แม้ปัญหาจะปวดหัว หรือต้องมี War Room กันด่วนมาก มีครั้งนึงด่วนระดับที่ ดูหนังเสร็จ นัดเพื่อนกินข้าว ต้องยกมือกราบขอโทษเพื่อนว่ากุต้องซูมคอลแดกข้าวกับมึงนะ 55555

และความรู้สึกแบบนี้มันไม่ใช่แค่ผมที่เป็น ทีมหลายๆ คนก็ชื่นใจมากขึ้น เมื่อเห็นว่าสิ่งที่เราทำมากันอย่างเหนื่อยยาก มันออกดอกออกผลแล้ว

## กันชน

ในหลายๆ งาน หลายๆ โปรเจค ผมเองก็ยังเป็นกันชนให้กับทีมอยู่พอตัว
