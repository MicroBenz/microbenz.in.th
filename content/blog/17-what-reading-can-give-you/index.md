---
title: ได้อะไรมาบ้าง หลังจากกลับมาอ่านหนังสือ
date: '2018-02-19T10:00:00.000Z'
slug: ได้อะไรมาบ้าง-หลังจากกลับมาอ่านหนังสือ-14a125fbe9e0
featuredImage: './cover.png'
tags: ['reading']
---

นับตั้งแต่วันที่พี่นพ (Co-Founder TakeMeTour) ได้ให้หนังสือมาเป็นของขวัญวันรับปริญญา จนได้ฤกษ์กลับมาอ่านหนังสืออีกครั้งในรอบหลายปีเมื่อปีก่อน จนถึงตอนนี้ก็อ่านไปได้หลายเล่มมากๆ (เยอะจนยังตกใจตัวเอง) เลยมาเล่าให้ฟังกันว่าได้อะไรกลับมาจากการอ่านหนังสือบ้าง

## ได้ทำอะไรที่ต้องโฟกัสมากขึ้น

จริงๆ การอ่านหนังสือถือว่าเป็นอะไรที่ต้องโฟกัสและเพ่งสมาธิพอสมควร ไม่ว่าหนังสือจะเป็น type ไหนก็ตามเหอะ ตอนอ่านหนังสือเหมือนใจจะจดจ่อและโฟกัสไปที่ตัวหนังสือทีละบรรทัดจริงๆ

> เป็นการอยู่กับปัจจุบันที่แท้ทรู

ในตอนแรกๆ ผมเองก็อ่านหนังสือพร้อมฟังเพลงไปบ้าง จนระยะหลังๆ เริ่มรู้สึกว่าการอ่านหนังสือไปฟังเพลงไปอาจจะไม่เวิร์กอย่างที่คิด คือบางทีใจไปจดจ่อกับเนื้อเพลงแทน เลยลองมาเป็นฟังเพลงแนวบรรเลง หรือ ambient แทน แต่ก็รู้สึกใจว่อกแว่กอยู่ดี สุดท้ายก็เลยจบลงที่ไม่เปิดเพลง หรือเปิดเบามากๆ ให้มันคลอไป

## ได้มีโหมดชีวิตแบบช้าลงบ้าง

ปกติรู้สึกว่าเป็นคนที่ทำอะไรค่อนข้างเร็ว รีบทำ หลายอย่างถ้าทำแต่เนิ่นๆ ได้ก็จะทำ ทำให้รู้สึกว่าใช้ชีวิตด้วยสปีดที่เร็วพอตัว

แต่การอ่านหนังสือมันเหมือนได้ปรับไปสู่ slow life โหมดอีกครั้ง เพราะหนังสือเองก็เป็นอะไรที่มันจะกรอ x2 ไม่ได้อะ คือเราต้องไปอย่างช้าๆ เท่าที่เราไปไหว เร่งได้บ้าง ขึ้นอยู่กับความหนักของหนังสือ

## ได้คิด

หนังสือที่ได้อ่านส่วนมากจะเป็นแนวจิตวิทยา หรือ self-improvement ซึ่งส่วนมากหนังสือเหล่านี้เวลาอ่านแล้วมันก็ช่วยเราได้บ้างแหละ และหลายๆ ทีครั้งพอเราอ่านไปก็รู้สึกกับมาย้อนคิดอะไรบางอย่างมากขึ้น รวมถึงบางอันบางประเด็นก็รู้สึกอินมากๆ เพราะมันคือประสบการณ์ที่เราเคยเจอ แต่ไม่เคยเอามันมาคิดในแง่มุมอื่นๆ ให้มากขึ้น หรือมองมันให้ลึกขึ้น

หรือบางเล่มมันไม่ใช่แนวจิตวิทยาเลย เช่นหนังสือรวมตอบจดหมายของคุณประภาส ชลศรานนท์ (ยอดมนุษย์ลำลอง) แต่อ่านไปแล้วรู้สึกว่า เออมันได้คิดตามดีแฮะ มันได้เปิดมุมมองอะไรใหม่ๆ หลายอย่างได้มากขึ้นเลย

เล่มที่ได้กลับมาถามตัวเองมากสุดในปีก่อนคือ Managing Oneself ครับ และบอกเลยว่าเป็นหนังสือที่อยากให้ทุกคนได้ลองอ่านจริงๆ มันทำให้ได้คิดอะไรเยอะดี ทำให้เราพัฒนาตัวเองขึ้นไปได้อีกขั้น

จึงเริ่มเชื่อละว่าบางทีการอ่านคือการลับสมองให้คมขึ้นจริงๆ

## ได้มุมมองแนวคิดใหม่ๆ

หลายเล่มที่อ่านมานั้นมักจะชอบนำเสนอแนวคิดใหม่ๆ เช่นเล่มแรกที่อ่านจบเมื่อปีที่แล้วอย่างหนังสือเทพช้าง เป็นหนังสือที่นำเสนอไอเดียการอยากเปลี่ยนแปลงตัวเอง ด้วยการเปลี่ยนแปลงทีละนิด ค่อยๆ ทำไปทีละนิดทีละหน่อย จนรู้สึกว่ากลายเป็นส่วนนึงของชีวิตไปโดยปริยาย ซึ่งเป็นแก่นของหนังสือเล่มนั้นที่สอน แต่ก็ยังได้แนวคิดอื่นๆ แถมอีกมากมาย (เช่น การให้เราลองสังเกตและคิดดูว่า ว่าทำไมร้านอาหารดังๆ มันถึงดังได้)

หรือแม้แต่หนังสือ “ทำไมคุยกับคนนี้แล้วรู้สึกดีจัง” ที่เป็นหนังสือช่วยให้เราคุยกับสัพเพเหระกับคนอื่นได้ดีขึ้น นำเสนอแนวคิดนึงที่ช่วยให้เราหายเกร็งในการพูดคุยสั้นๆ กับคนอื่นว่า ให้คิดซะว่าการพูดคุยกับคนอื่นคือการเล่นเกมๆ นึงที่ทุกคนต้องร่วมมือกันเพื่อชนะเกมนี้ เราก็จะรู้สึกเกร็งน้อยลง เราจะไม่รู้สึกว่าการพูดคุยสนทนาคือการที่เราต้องเอาชนะเขา หรือเราต้องแพ้เขา แต่คือเป็นการที่วิน-วินกันทุกฝ่าย (แถมยังนำเสนอว่า ไม่ว่าจะพูดคุยเล่นๆ หรือคุยจริงจังก็ตามสุดท้ายมนุษย์เราอยากได้ความสัมพันธ์ที่ดีเป็นเป้าหมายสูงสุด)

## ได้รู้ว่าอย่าวัดความคุ้มค่าด้วยราคาหารจำนวนหน้า

ตอนแรกซื้อหนังสือมาจะดูด้วยเกณฑ์ที่ว่า น่าสนใจ + ดูมีประโยชน์ เป็นหลัก แต่ก็มีแอบแกมคิดว่า เอาราคามาหารจำนวนหน้า ถ้าหนังสือยิ่งหนาแต่ถูก ยิ่งถูกพิจารณามาเป็นอันดับต้นๆ ถ้าเกณฑ์ความน่าสนใจมีค่าเท่าๆ กัน เพราะรู้สึกว่าคุ้มค่าเงินกว่า

แต่มีเล่มแรกที่ซื้อไปทั้งๆ ที่แหกกฎนี้ (และหลังอ่านจบ มันก็ได้ทลายกฎนี้ลงไปแล้ว) เล่มนั้นคือ Future ซึ่งตอนแรกที่เห็นรู้สึกเลยว่า เชี่ยทำไมมันแพงจัง เล่มละเกือบสี่ร้อย แต่ไม่ค่อยหนาเลย 250+ หน้าเอง แต่ตัดสินใจซื้อเพราะว่ามันถูกโปรโมทเป็น Best Seller และถูกแปะหน้าว่าเป็นหนังสือยอดเยี่ยม พร้อม quote ของคนดังที่ได้อ่านเล่มนี้แนะนำกันใหญ่ (รู้ตัวอีกทีคือซื้อเพราะตูโดน Influencer ชวนแบบอ้อมๆ เฉย)

แต่พออ่านจบรู้สึกว่า มันคุ้มค่าอยู่พอสมควร เพราะสิ่งที่ได้กลับมา กลับเป็น reading experience ที่ไม่เคยได้จากการอ่านเล่มไหนมาก่อน ทั้งการจัดย่อหน้าที่ถ้าคนขี้งกหน่อยๆ คงคิดละว่ามึงใช้กระดาษได้เปลืองมาก แต่ปรากฎว่าการจัดย่อหน้าแบบนี้ทำให้การอ่านมันเพลินขึ้น และอ่านแล้วรู้สึกว่า เออมันอ่านแล้วมีความคืบหน้า แถมมันยังไม่รู้สึกว่าตัวหนังสืออัดๆ กันในหน้านึงอีกต่างหาก แถมสิ่งที่พิเศษของเล่มนั้นคือ กระดาษที่ใช้พิมพ์เป็นกระดาษอย่างดีมากๆๆๆๆๆ พิมพ์สี่สีสวยสดงดงามมาก และสีไม่ลอกมือด้วย

หลังจากอ่านเล่มนั้นไป ผมเลยเลิกเอาประเด็นนี้มาพิจารณาในการเลือกหนังสือไปเลย

## ได้โดนร้านหนังสือดูดตังในกระเป๋าอย่างง่ายดายขึ้น

หลังๆ นี้ถ้าชวนเข้าร้านหนังสือนี้มักจะแอบได้หนังสือออกมาติดมือทู้กที ไม่รู้ทำไมเหมือนกัน 55555

## มาอ่านหนังสือกันนนนนนน

สุดท้ายก็อยากจะลองชวนให้ทุกคนได้มาลองอ่านหนังสือกันครับ ถ้าไม่ได้อ่านมานานแล้ว แนะนำว่าอย่ากระโดดมาอ่านเล่มที่อ่านยากๆ ก่อน ให้ลองหาเล่มที่ย่อยง่ายๆ อ่านดูก่อนครับ จูนชีวิตที่ได้อ่านหนังสือให้เริ่มชินก่อน ถึงไปลองหาเล่มที่อ่านยากหน่อยๆ อ่านครับ

ไม่ก็ถ้าใครอยากจะมีความรู้สึกว่าต้องสะกดตัวเองให้ได้อ่านจริงๆ ลองตั้งเป้าเริ่มที่เดือนละเล่มก็ได้ครับ ผมเองก็มีเป้าเดือนละเล่มเหมือนกัน แต่ตอนนี้ 2 เดือนปาไป 8 เล่มแล้ว 555

## และนี่คือรายชื่อหนังสือที่ได้อ่านมา (เผื่อใครจะลองอ่านตาม)

1. **ชีวิตผมเปลี่ยนไป เมื่อได้เทพช้างมาเป็นกุนซือ** (WeLearn / จิตวิทยา + พัฒนาตนเอง) (เล่มนี้อ่านง่าย)
2. **หากชีวิตเป็นดั่งเกม นี่ไงล่ะ…กติกา** (WeLearn / จิตวิทยา + พัฒนาตนเอง)
3. **ทำไมคุยกับคนนี้แล้วรู้สึกดีจัง** (WeLearn / จิตวิทยา + พัฒนาตนเองในแง่การพูดคุย)
4. **ผู้หญิงไม่อธิบาย ผู้ชายเดาใจไม่เป็น** (WeLearn / จิตวิทยา + พัฒนาตนเองในแง่การพูดคุย)
5. **The Nerd of Microsoft** (Salmon / เรื่องสั้น สาย Developer น่าจะชอบมากๆ แต่คนธรรมดาก็อ่านได้)
6. **เมื่อสวรรค์ให้รางวัลผม** (JBook / นวนิยายญี่ปุ่นแปล เคยเอามาทำเป็นหนังสือด้วย แต่เล่มนี้น่าจะเป็น rare item หายากไปแล้วครับ)
7. **Future** (openbooks / ประวัติศาสตร์ + จิตวิทยาประยุกต์ ผมไม่สามารถอธิบายได้จริงๆ ว่ามันเป็นยังไง แต่อยากให้ลองอ่านดู)
8. **Past** (openbooks / ประวัติศาสตร์ + จิตวิทยาประยุกต์ เหมือนเล่มบน ผมไม่สามารถอธิบายได้จริงๆ ว่ามันเป็นยังไง แต่อยากให้ลองอ่านดู)
9. **วิชาสุดท้ายที่มหาวิทยาลัยไม่ได้สอน** (openbooks / รวมสุนทรพจน์ของคนดังหลายๆ คน)
10. **Managing Oneself** (openbooks / จิตวิทยา + การจัดการ เล่มนี้ยกให้เป็นหนังสือในดวงใจ เล่มเล็กแต่เนื้อหาหนัก)
11. **Prada Mandala** (openbooks / ไม่รู้จะเรียกว่าแนวอะไร แต่เป็นหนังสือที่มีความเป็น artist สูงมาก และความเป็น “ชีวิต” สูงมาก)
12. **คิดแบบยิว ทำแบบญี่ปุ่น** (WeLearn / จิตวิทยา + พัฒนาตนเองในเชิงการบริหารจัดการตนเอง)
13. **เทคนิคการโน้มน้าวใจด้วยการฟัง ไม่ใช่การพูด** (WeLearn / จิตวิทยา + พัฒนาตนเองในเชิงการสื่อสารด้วยการฟังเป็นหลัก และการถามที่ดี)
14. **ยอดมนุษย์ลำลอง** (Workpoint Publisher / รวมตอบจดหมายของคุณประภาส ชลศรานนท์ ซึ่งเรื่องที่ถาม-ตอบกันมีหลากหลายมากๆ)
15. และยังมีอีกที่กำลังจะตามมา…
